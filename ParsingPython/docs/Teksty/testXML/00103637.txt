Przed wspaniałą gotycką katedrą w Amiens we Francji,  stoi posąg Jezusa Chrystusa otoczonego dwunastoma Apostołami. Rzeźbiarz pragnął przedstawić wielkie cnoty ale także wady uczniów Chrystusa. Na przykład św. Piotr został ukazany pod postacią uciekającego przed lampartem, niżej zaś jako jeździec dosiadający tego drapieżnika. W ten sposób artysta unaocznił tchórzostwo i odwagę św. Piotra. Z dzieła tego jasno widać, że to co jest słabością człowieka, może przeobrazić się w jego siłę; to przed czym uciekał może stać się rydwanem, na którym jedzie po zwycięstwo. U Boga nie ma rzeczy niemożliwych. 
Dzisiejsza Ewangelia, jest właśnie o tym jak słabość staje się siłą poprzez pokorę i cichość. Aby lepiej zrozumieć tajemnicę o królestwie Bożym. Jezus przytacza nam dzisiaj dwie przypowieści - o nasieniu zboża i ziarenku gorczycy. Korzystając z przypowieści, aby głosić naukę o Królestwie Bożym Jezus niczego nie ukrywa – wręcz przeciwnie – odkrywa głęboką prawdę o misterium Boga i Jego Królestwie.
Wyjaśniając przypowieść o nasieniu zboża i ziarenku gorczycy Jezus podkreśla dość istotną różnicę pomiędzy skromnym początkiem a wprost nadzwyczajnymi wynikami osiąganymi w późniejszym czasie. Oto maleńkie ziarno – powiada Jezus – kryje w sobie energię pozwalającą na zamienienie się w olbrzymie drzewo. I podobnie jak ono, tak również rozrośnie się Królestwo Boże, choć wydaje się, że skazane jest na przegraną.
Poprzez przypowieści o przeobrażeniu się ziarna w zboże lub w drzewo Jezus ukazuje wzrost Królestwa Bożego. To ziarno, które przecież jest Słowem Bożym, ma w sobie ogromną moc. Dzięki niej to, co najmniejsze na ziemi, w Królestwie niebieskim staje się największe. Jest to możliwe dlatego, że uczyniło się małym i zajęło ostatnie miejsce, a Bóg wywyższa pokornych.
Bóg wybiera to co małe. Bóg wybiera to, co słabe po ludzku, by moc swoją okazać! Jezus także na swoich Apostołów wybrał zwyczajnych, prostych ludzi. Takich jak Piotr, który był rybakiem, a Chrystus pomimo jego słabości i zaparcia się Mistrza ustanowił go Głową Kościoła. Chesterton pisze o tym w następujący sposób: Kiedy Chrystus w symbolicznej chwili zakładał swoje wielkie stowarzyszenie to nie wybrał na kamień węgielny błyskotliwego Pawła, ani mistyka Jana, ale krętacza, snoba, tchórza słowem… człowieka. I na tej opoce zbudował swój Kościół a bramy piekielne go nie przemogły. 
Dlaczego Bóg tak właśnie czyni? Kiedy my potrzebujemy pomocy w jakimś zadaniu, kogoś do współpracy, to wybieramy człowieka, który naszym zdaniem jest najlepszy w danej dziedzinie. I myślimy, że Bóg powinien działać według naszej logiki. A Bóg czyni inaczej. I zdaje się, że jest taki przekorny, że im większe dzieło, tym lichsze narzędzie. Dlaczego tak czyni?
Pismo Święte pokazuje nam, że po pierwsze, po to, aby było widoczne Jego działanie, że to Bóg czyni, a nie człowiek. Aby nikt nie miał wątpliwości i nie mógł Bożej interwencji wytłumaczyć w sposób naturalny.
Możemy także powiedzieć, że nie ma pokolenia w którym by Kościół nie doświadczał w różnych miejscach świata bycia tylko małym ziarnem gorczycy. Słowo Boże obecne w historii wydaje się być skazane na porażkę. Nie zapominajmy jednak, że dla nas jest to czas sprzyjający do umocnienia naszej wiary w siłę i moc Chrystusa. Zapamiętajmy, że pomimo naszych słabości i wad, mocą Chrystusa możemy wszystko.
Podsumowując. Pan Bóg nie omija nikogo. Każdego wybiera do jakiegoś zadania. Każdy jest powołany. Bo tak naprawdę przed Bogiem wszyscy jesteśmy mali, nędzni i słabi. Różnimy się tylko tym, że jedni to sobie uświadamiają i stają w prawdzie o sobie, a inni niestety żyją w iluzji swojej wielkości i mądrości. I wielkim miłosierdziem dla człowieka jest to, gdy Pan Bóg wyprowadzi go z takiej iluzji, pokaże mu jego nędzę i uświadomi, że bez Niego nic, naprawdę nic nie może uczynić. I wtedy, gdy człowiek zostanie ogołocony, gdy stanie taki mały, bezradny, oczekujący wszystkiego od Boga, to wtedy zdolny jest do odkrycia, tego, czego oczekuje od niego Bóg, tego do czego wybrał Go Bóg. Wtedy jest zdolny do pójścia za Jego głosem… Jezu cichy i pokornego serca, uczyń serce moje według serca Twego. Amen